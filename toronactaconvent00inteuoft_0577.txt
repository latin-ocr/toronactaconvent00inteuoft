KARL Aucusr NEUHAUSEN 553

per provinciam nostram, multo facilius atque expeditius, propterea
quod inter fines Helvetiorum et Allobrogum, qui nuper pacati erant,
Rhodanus fluit isque nonnullis locis vado transitur.

Id igitur tralaticium quoddam duplicis itineris specimen ne Herculei
quidem illius bivii imagine notissima minus idoneum, quod suis quisque
finibus eligat adaptandum, quomodo Sepulveda imitatus ad suum ipsius
usum converterit, enodare atque interpretari nostra nunc interest plurimi.

III

Ac primum quidem, etiamsi quis Sepulvedae sententiam a me prolatam
leviter strictimque attigerit, facile animadvertet illurn eandem fere, qua
Caesar usus erat, adhibuisse componendi structuram. Namque Caesar
incipit ita, ut certiores nos faciat fuisse duo tum itinera, quibus Helvetii
Celtarum gens ex agris suis exire atque in Romanorum fines proficisci
possent; Sepulveda exorditur argumentari, cum asserit duas esse vias,
quibus primicolas Americae barbaros ad Catholicam fidem appareat posse
converti. Unde manifestum est vel theologum hunc vel philosophum ab
illo gestarum rerum scriptore eo dumtaxat differre, quod et pro praeterito
substituit praesentis formam sunt et vice itineris, quod quidem nomen
apud Caesarem angustius valeat, viae vocem idcirco fungentem inducit,
quod haec latissime patet eademque ei vis ac rationis notioni ita subiecta
est, ut verborum iunctura, quae est via ac ratione procedere, in locutionem
abierit admodum tritam.

Perspicuum porro est Sepulvedam Caesaris illud exemplum quam
diligentissime secutum affirmare duas vias inter se maxime contrarias
distinguendas esse: alteram nempe difficilem longam impeditam, alteram
facilem brevem expeditamque. Quam autem arte Sepulveda presserit
Caesaris vestigia, vel ex eo perspici potest, quod verborum etiarn seriem,
quam ab illo mutuatus est, omnino conservatam retinuit; nam altera per
monitionem solum doctrinamque et praedicationem necnon altera per subiectio-
nem barbamrum, quae sententiae membra apud Sepulvedam hoc ordine
coagmentata deinceps occurrunt, respondere Caesarianis illis vocum
iuncturis, quae sunt unum per Sequanos et alterum per provinciam nostram, in
aperto est. Accedit, ut adiectivis iis praecipue verbis, quibus duplex illud
tamque diversum sive itinerum sive viarum declaratur genus, Sepulveda
Caesaris exemplo nixus arguatur ambitum circumscripsisse verborum;
perinde enim atque ille utitur cum vulgaribus adiectivis‚ qualia sunt verba
dufficilis ac facilis, tum rariore expeditus.

