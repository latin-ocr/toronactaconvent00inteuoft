KARL AUGUST NEUHAUSEN 555

Helvetiis. Quemadmodum enim olim illi Gallorum Celtarumve primi
Caesari tum subigendi, priusquam pacati Romanorum in imperium
redigerentur, expeditius iter difficiliori duxerunt anteponendum, ut eo
celerius commodiusque in provinciam quandam Romanorum pervenirent,
sic Sepulveda comprobare conatur certo esse certius primicolas Americae
ipsos quoque barbaros, quo facilius converti possent, non per difficilem
longamque illam viam eo perducendos esse sed ‘per subiectionem’ alteram
viam multo expeditiorem eo videlicet consilio, ut idem in Hispanorum
imprimis dicionem potestatemque redacti sub eorum dominationem
subiungerentur. Hactenus ergo Indos Americanos Europaeis quibusdam
hominibus vincendos cum Helvetiis Caesaris hostibus¹⁵ conferri posse
Sepulvedae placuit.

IV

At vero Bartholomaeus Casaus ut alias sic hac quoque de re decernenda
longe secus est censendus fuisse iudicaturus. Sepulveda enirn, si recordari
libet, haudquaquam ait nullius Christiani, immo prudentis non esse homi-
nis dubitare, utra sit via procedendum. Quocirca prudentem illum qui-
dem, sed omnia vel ad sua tantum vel rei publicae commoda referentem
subiciendi per vim viam a Sepulveda commendatam altera pluris aestimare
non cunctari concedamus profecto necesse est. Casaus autem, quippe qui
vir vere Christianus aliis magis quam sibi consulere soleret, si Caesaris
illud de duobus Helvetiorum itineribus dictum similitudinis cuiusdam
deducendae causa arcessivisset, dubium non est, quin contra ac Sepulveda
conclusurus fuerit ea ipsa, quam ille quasi nimis difficilem repudiavit,
progrediendum esse via; numquam enim destitit idem eximius suorum
patronus Indorum monere non suae salutis eos causa ‘per subiectionem’—
id quod Sepulveda ita poposcit, ut eam nimirum rem, quae ipsi arrisit, acu
tangeret—‚ sed—quas Sepulveda res singulas adversarii sententiam adum-
brans non minus circumscripte amplexus est—‘per monitionem solum
doctrinamque et praedicationem’ debere converti. Aeque consentaneum
est coniectare eundem perpetuo illomm amore commotum recusaturum
fuisse, ne confiteretur eos ‘cum multis' ipsorum ‘commoditatibus'‚ ut
asseveravit Sepulveda, aut iam subactos esse aut umquam subici posse.

¹⁵ Nova nuper hanc ad rem saepenumero tractatam contulit Franz Fischer: “Caesar
und die Helvetier: Neue Uberlegungen zu einem alten Thema,” BonnerJahrbwoer 185
(1985): 1-26.

